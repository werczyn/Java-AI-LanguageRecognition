Object Pascal – obiektowy język programowania, obiektowe rozszerzenie języka Pascal. Object Pascal został rozwinięty przez firmę Apple Computer przy współpracy Larry'ego Teslera, głównego architekta, i Niklausa Wirtha, wynalazcy Pascala. Object Pascal wywodzi się z wcześniejszej, obiektowo zorientowanej wersji Pascala nazywanej Clascal dostępnej na komputery Lisa. Różne implementacje języka Object Pascal są użyte w środowiskach programistycznych Borland Delphi, CodeGear Delphi, Kylix oraz w środowisku programistycznym Lazarus (kompilator Free Pascal – darmowa implementacja).

Object Pascal charakteryzuje się głównie prostą składnią i bardzo wysoką efektywnością tworzenia oprogramowania, na co wpływ ma zwłaszcza bardzo szybki kompilator (w porównaniu do innych języków jest kilkakrotnie szybszy). W implementacji obiektowej zachowano większość elementów programowania strukturalnego, przez co osiągnięto narzędzie łączące oba paradygmaty przy zachowaniu zgodności na poziomie kodu (możliwość kompilacji starszego kodu nowymi kompilatorami).

Większość firm zaczyna wycofywać się z nazewnictwa „Object Pascal” dla swoich kompilatorów, gdyż ich implementacje Object Pascala coraz bardziej odbiegają od opracowanych dawno standardów języka. Obecnie nazwa „Object Pascal” nie istnieje nawet w oficjalnym spisie TIOBE[1]. Również firma Borland z początku używając tej nazwy dla języka programowania istniejącego w pierwszych wersjach środowiska programistycznego Delphi zrezygnowała z niej, by zacząć używać dla swojej implementacji obiektowego Pascala nazwy „Delphi Programming Language”. Obecnie Delphi jest to rozszerzony Object Pascal, wzbogacony o znaczną liczbę różnorakich bibliotek, w tym zbiór komponentów wizualnych VCL (dzięki którym język Delphi zyskał dużą popularność) i VCL.NET, które umożliwiają szybkie i łatwe tworzenie aplikacji dla Win32 oraz dla platformy .NET.